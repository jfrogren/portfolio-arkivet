---
title: "The bigger picture"
date: 2020-03-20
draft: true
---

Det var den hätska, desperata tonen från Kerstin Hessius, vd för Tredje AP-fonden, i kvällens *Aktuellt* (19/3) som fick mig att ordentligt börja fundera över de stundande följderna av den pågående pandemin. Jag gick till *Fokus.se* för att försöka bli lite klokare. Där skrev Johan Hakelius bland annat följande i en artikel med titeln [_”Varje pris” är för högt_](https://www.fokus.se/2020/03/varje-pris-kan-vara-for-hogt/):

> Men om priset för det är att ekonomin fullständigt kollapsar, är inget vunnet. Då kommer sjukvården också att kollapsa, bara lite senare, i takt med att företag går i konkurs, transportsystem slutar att fungera och skattepengarna sinar.

Det var nog då poletten trillade ner på allvar: Vad är det egentligen som håller på att hända? Står vi inför en global ekonomisk kollaps? Kommer den värld såsom vi känner den att försvinna? Vad riskerar vi att gå in i för mörker egentligen? 

Jag fick plötsligt lust att blicka utanför Sverige och fastnade då för podcasten _The Wisdom of Crowds_ med amerikanerna Shadi Hamid och Damir Marusic och deras senaste avsnitt [Coronavirus and the Future of Politics](https://soundcloud.com/the-wisdom-of-crowds/episode-13-coronavirus-and-the-future-of-politics). Även om jag störde mig något på tonen och vad som tycktes vara ett närmast genuint ointresse för att blicka utanför USA:s gränser så antog samtalet ändå just en sådan trevande, men framåtblickande ton som jag hade hoppats, med ett fokus på att försöka förstå vad det egentligen är som håller på att hända; att den kris som pågår är så mycket större än bara en kris som handlar om sjukvårdsplatser, medicinsk utrustning och att en massa människor dör i förtid. Vad kommer ske i samhället när människor tvingas till denna långa isolering, när ekonomin kollapsar på det här sättet? Vad är det egentligen som sker?

