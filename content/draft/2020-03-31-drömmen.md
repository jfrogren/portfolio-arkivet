---
title: "Drömmen"
date: 2020-03-31
draft: true
---

Vaknade orolig klockan kvart över fem efter en mycket speciell dröm. Jag drömde om Martin och drömmen var som en jobbig konfrontation med den person som jag i brist på aktiva val hade förvandlats till: En viljelös person som bara hade flutit med och som i alla bemärkelser var medelmåttig. Som i mångt och mycket tappat bort sig själv utan att lägga märke till det. Och som är mycket ensam. I drömmen tycktes Martin helt mobilfri, eller åtminstone gav han inte mobilen någon uppmärksamhet. Han ägnade sig åt att iakttta och uppmärksamma natur och arkitektur på ett sätt som jag förträngt i denna vår tid av konstant avbruten uppmärksamhet. Han gick i skogen med samma nyfikna uppsyn som Jean Giono och Peter Handke och berättade om sina iakttagelser. Han cyklade med samma självklara iver och kvickhet som en ung Lars Gustafsson i Austin, Texas. I storstadens oändliga vidd tycktes det så givet för honom var det meningsfulla stod att finna. Själv famlade jag, i drömmen liksom jag väl gör i livet bortom den. Men vi gick också in på en restaurang eller nöjeslokal, en av de få som var öppna och erbjöd någon slags underhållning i kombination med förtäring. Men efter att ha fått reda på vad de serverade uttryckte sig Martin fördömande om på vilket sätt han ansåg att den persiska matkulturen var insnöad. Jag uppfattade inte vad han sa, men stod lika häpen som de andra gästerna kvar ett tag - ungefär så där som seriefigurer stannar i luften innan de inser att de borde falla och faller -  innan jag vände i dörren i sprang efter honom ut till cyklarna som vi parkerat utanför lokalen. Stället var som en slags österrikisk ölstuga utifrån och växen var en slags serpentinväg i ett landskap omgärdat av storvuxen lövskog. Vi var på väg till Jonathan för att ta några öl om jag minns rätt. Sen vaknade jag.

Drömmen gav upphov till en existensiell ångest som jag sitter här och genom att skriva försöker göra mig av med. Vem har jag blivit, och varför? Som Sam Harris sa i sin podcast innebär denna karantän för många en påtvingad ensamhet och en konfrontation med de egna rösterna som mång inte är vana vid. I den skaran ingår jag. Helt klart.

Just nu har 37 815 personer världen över dött i viruset varav 146 i Sverige. Jag befarar att siffran kommer att bli mycket högre när denna farsot summeras efter stormens framfart och jag fasar för att de mig närstående kommer att ingå i den. Kanske främst min mor, men också min far. I morgon ska pappa tilldelas sin dom genom den skiktröntgen han ska genomgå. 
